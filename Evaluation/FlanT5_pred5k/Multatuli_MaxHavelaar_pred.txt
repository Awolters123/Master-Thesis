EERSTE HOOFDSTUK
Ik ben makelaar in koffie, en woon op de Lauriergracht, N ° 37.
Het is mijn gewoonte niet, romans te schrijven, of zulke dingen, en het heeft dan ook lang geduurd, voor ik er toe overging een paar riem papier extra te bestellen, en het werk aantevangen, dat gij, lieve lezer, zo-even in de hand hebt genomen, en dat ge lezen moet als ge makelaar in koffie zijt
Niet alleen dat ik nooit iets schreef wat naar een roman geleek, maar ik houd er zelfs niet van, iets dergelijks te lezen, omdat ik een man van zaken ben.
Sedert jaren vraag ik mij af, waartoe zulke dingen dienen, en ik sta verbaasd over de onbeschaamdheid, waarmede een dichter of romanverteller u iets op de mouw durft spelden, dat nooit gebeurd is, en meestal niet gebeuren kan.
Als ik in mijn vak - ik ben makelaar in koffie, en woon op de Lauriergracht N ° 37 - aan een principaal - een principaal is iemand die koffie verkopt - een opgave deed, waarin maar een klein gedeelte der onwaarheden voorkwam, die in gedichten en romans de hoofdzaak uitmaken, zou hij
Dat zijn ook makelaars in koffie, doch hun adres behoeft ge niet te weten.
Ik pas er dus wel op, dat ik geen romans schrijf, of andere valse opgaven doe.
Ik heb dan ook altijd opgemerkt dat mensen die zich met zoiets inlaten, gewoonlijk slecht wegkomen.
Ik ben drie en veertig jaren oud, bezoek sedert twintig jaren de beurs, en kan dus voor de dag treden, als men iemand roept die ondervinding heeft.
Ik heb al wat huizen zien vallen!
En gewoonlijk, wanneer ik de oorzaken naging, kwam het me voor, dat die moesten gezocht worden in de verkeerde richting die aan de meesten gegeven was in hun jeugd.
Ik zeg : waarheid en gezond verstand, en hier blijf ik bij.
Voor de Schrift maak ik natuurlijk een uitzondering.
De fout begint al van Van Alphen af, en wel terstond bij de eersten regel over die " lieve wichtjes. "
Wat drommel kon die ouden heer bewegen, zich uittegeven voor een aanbidder van mijn zusje Truitje die zeere ogen had, of van mijn broêr Gerrit die altijd met zijn neus speelde?
En toch, hij zegt : " dat hij die versjes zong, door liefde gedrongen. "
Ik dacht dikwijls als kind : " man, ik wilde u graag eens ontmoeten, en als ge mij de marmerknikkers weigerde, die ik u vragen zou, of mijn naam voluit in banket - ik heet Batavus - dan houd ik u voor een leugenaar.
Maar ik heb Van Alphen nooit gezien.
Hij was al dood, geloof ik, toen hij ons vertelde dat mijn vader mijn beste vrind was - ik hield meer van Pauweltje Winser, die naast ons woonde in de Batavierstraat - en dat mijn kleine hond zo dankbaar was.
We hielden geen honden, omdat ze zo onzindelijk zijn.
Alles leugens!
Zo gaat dan de opvoeding voort.
Het nieuwe zusjen is van de groenvrouw gekomen in een grote kool.
Alle Hollanders zijn dapper en edelmoedig.
De Romeinen waren blij dat de Batavieren hen lieten leven.
De Beij van Tunis kreeg een kolijk als hij het wapperen hoorde van de nederlandse vlag.
De hertog van Alva was een ondier.
De eb, in 1672 geloof ik, duurde wat langer dan gewoonlijk, expres om Nederland te beschermen.
Leugens!
Nederland is Nederland gebleven, omdat onze oude luî goed op hun zaken pasten, en omdat ze het ware geloof hadden.
Dàt is de zaak!
En dan komen later weer andere leugens.
Een meisjen is een engel.
Wie dit het eerst ontdekte, heeft nooit zusters gehad.
Liefde is een zaligheid.
Men vlucht met het een of ander voorwerp naar het einde der aarde.
De aarde heeft geen einden, en die liefde is ook gekheid.
Niemand kan zeggen dat ik niet goed leef met mijn vrouw - zij is een dochter van Last & Co, makelaars in koffie - niemand kan iets op ons huwelijk aanmerken.
Ik ben lid van Artis, zij heeft een sjaallong van twee-en-negentig gulden, en van zulk een malle liefde die volstrekt aan het einde der aarde wil wonen, is toch tussen ons nooit spraak geweest.
Toen we getrouwd zijn, hebben wij een toertje naar De Haag gemaakt - ze heeft daar flanel gekocht, waarvan ik nog borstrokken draag - en verder heeft ons de liefde nooit de wereld ingejaagd.
Dus : alles gekheid en leugens!
En zou mijn huwelijk nu minder gelukkig wezen, dan van de mensen die zich uit liefde de tering op de hals haalden, of de haren uit het hoofd?
Of denkt ge dat mijn huishouden iets minder wel geregeld is, dan het wezen zou als ik voor zeventien jaar mijn meisjen in verzen gezegd had dat ik haar trouwen wilde?
Gekheid!
Ik had dit toch even goed kunnen doen als ieder ander, want verzenmaken is een ambacht, zeker minder moeilijk dan ivoordraaien.
Hoe zouden anders de ulevellen met deviezen zo goedkop wezen?
- Frits zegt : " Uhlefeldjes " ik weet niet, waarom?
- En vraag eens naar de prijs van een stel billardballen!
Ik heb niets tegen verzen op-zichzelf.
Wil men de woorden in gelid 't zetten, goed!
Maar zeg niets wat niet waar is.
" De lucht is guur, en 't is vier uur. "
Dit laat ik gelden, als het werkelijk guur en vier uur is.
Maar als 't kwartier voor drien is, kan ik, die mijn woorden niet in 't gelid zet, zeggen : " de lucht is guur, en 't is kwartier voor drien. "
De verzenmaker is door de guurheid van de eersten regel aan een vol uur gebonden.
Het moet voor hem juist een, twee uur, enz. wezen, of de lucht mag niet guur zijn.
Zeven en negen is verboden door de maat.
Daar gaat hij dan aan 't knoeien!
Of het weêr moet veranderd, f de tijd.
Eén van beiden is dan gelogen.
En niet alleen die verzen lokken de jeugd tot onwaarheid.
Ga eens in de schouwburg, en luister dáár wat er voor leugens aan de man worden gebracht.
De held van 't stuk wordt uit het water gehaald door iemand die op 't punt staat bankroet te maken.
Dan geeft hij hem zijn halve vermogen.
Dat kan niet waar zijn.
Toen onlangs op de Prinsengracht mijn hoed te-water woei - Frits zegt : waaide - heb ik de man die hem mij terugbracht, een dubbeltje gegeven ; en hij was tevreden.
Ik weet wel dat ik iets meer had moeten geven als hij mijzelf er uit gehaald had, maar zeker mijn halve vermogen niet.
't Is immers duidelijk dat men op die wijs maar tweemaal in 't water hoeft te vallen om doodarm te wezen.
Wat het ergste is bij zulke vertooningen op het toneel, het publiek gewent zich zó aan al die onwaarheden, dat het ze mooi vindt en toejuicht.
Ik had weleens lust zo'n heel parterre in 't water te gooien, om te zien wie dat toejuichen gemeend had.
Ik, die van waarheid houd, waarschuw ieder dat ik voor 't opvisschen van mijn persoon geen zo hoog bergloon betalen wil.
Wie met minder niet tevreden is, mag me laten liggen.
Alleen Zondags zou ik iets meer geven, omdat ik dan mijn kantilje ketting draag, en een anderen rok.
Ja, dat toneel bederft velen, meer nog dan de romans.
Het is zo aanschouwelijk!
Met wat klatergoud en wat kant van uitgeslagen papier, ziet er dat alles zo aanlokkelijk uit.
Voor kinderen, meen ik, en voor mensen die niet in zaken zijn.
Zelfs als die toneelmensen armoede willen voorstellen, is hun voorstelling altijd leugenachtig.
Een meisje wier vader bankroet maakte, werkt om de familie te onderhouden.
Heel goed.
Daar zit ze dan te naaien, te breien of te borduren.
Maar tel nu eens de steken die ze doet gedurende het heele bedrijf.
Ze praat, ze zucht, ze loopt naar 't venster, maar werken doet ze niet.
De familie die van dezen arbeid leven kan, heeft weinig nodig.
Zo'n meisjen is natuurlijk de heldin.
Ze heeft enige verleiders de trappen afgeworpen, ze roept gedurig : " o mijn moeder, o, mijn moeder! " en stelt dus de deugd voor.
Wat is dat voor een deugd, die een vol jaar nodig heeft voor een paar wollen kousen?
Geeft dit alles niet valse denkbeelden van deugd, en " werken voor de kost? "
Alles gekheid en leugens!
Dan komt haar eerste minnaar - die vroeger klerk was aan 't kopieboek, maar nu schatrijk – op-eens terug, en trouwt haar.
Ook weer leugens.
Wie geld heeft, trouwt geen meisjen uit een gefailleerd huis.
En als ge meent, dat dit op het toneel er dóór kan als uitzondering, blijft toch mijn aanmerking bestaan, dat men de zin voor waarheid bederft bij het volk, dat de uitzondering als regel aanneemt, en dat men de publieke zedelijkheid ondermijnt, door het te gewennen iets toetejuichen op 
Toen ik trouwde, waren wij op 't kantoor van mijn schoonvader - Last & Co - met ons dertienen, en er ging wat om!
En nog meer leugens op het toneel.
Als de held met zijn stijven komediestap weggaat om 't verdrukte vaderland te redden, waarom gaat dan de dubbele achterdeur altijd vanzelf open?
En verder, hoe kan de persoon die in verzen spreekt, voorzien wat de ander te antwoorden heeft, om hem 't rijm gemakkelijk te maken?
Als de veldheer tot de prinses Zegt : " mevrouw, het is te laat, de poorten zijn gesloten " hoe kan hij dan vooruit weten, dat zij zeggen wil : " welaan dan, onversaagd, men doe het zwaard ontbloten? "
Want als zij nu eens, hoorende dat de poort toe was, antwoordde dat ze dan wat wachten zou tot er geopend werd, of dat zij een andermaal eens terug zou komen, waar bleef dan maat en rijm?
Is het dus niet een pure leugen, als de veldheer de prinses vragend aanziet, om te weten wat ze doen wil na 't poortsluiten?
Nogeens : als 't mens nu eens lust had gehad te gaan slapen, in plaats van iets te ontbloten?
Alles leugens!
En dan die belonde deugd!
O, o, o!
Ik ben sedert zeventien jaren makelaar in koffie - Lauriergracht, N ° 37 - en heb dus al zoiets bijgewoond, maar het stuit mij altijd vreeselijk, als ik de goede lieve waarheid zó zie verdraaien.
Beloonde deugd?
Is 't niet om van de deugd een handelsartikel te maken?
Het is zo niet in de wereld, en 't is goed dat het niet zo is.
Want waar bleef de verdienste, als de deugd belond werd?
Waartoe dus die infame leugens altijd voorgewend?
Daar is bij-voorbeeld Lukas, onze pakhuisknecht, die reeds bij de vader van Last & Co heeft gewerkt - de firma was toen Last & Meijer, maar de Meijers zijn er lang uit - dàt was dan toch wel een deugdzaam man.
Geen boon kwam er ooit te-kort, hij ging stipt naar de kerk, en drinken deed hij niet.
Als mijn schoonvader te Driebergen was, bewaarde hij het huis, en de kas, en alles.
Eens heeft hij aan de Bank zeventien gulden te veel ontvangen, en, hij bracht ze terug.
Hij is nu oud en jichtig, en kan niet meer dienen.
Nu heeft hij niets, want er gaat veel bij ons om, en we hebben jong volk nodig.
Welnu, ik houd die Lukas voor zeer deugdzaam, maar wordt hij nu belond?
Komt er een prins die hem diamanten geeft, of een fee die hem boterhammen smeert?
Waarachtig niet!
Hij is arm, en blijft arm, en dit moet ook zo wezen.
Ik kan hem niet helpen - want we hebben jong volk nodig, omdat er zoveel bij ons omgaat - maar al kon ik, waar bleef zijn verdienste, als hij nu op zijn ouden dag een gemakkelijk leven leiden kon?
Dan zouden alle pakhuisknechts wel deugdzaam worden, en iedereen, hetgeen Gods bedoeling niet wezen kan, omdat er dan geen bijzondere beloning voor de braven overbleef hier-namaals.
Maar op een toneel verdraaien ze dat... alles leugens!
Ik ben ook deugdzaam, maar vraag ik hiervoor beloning?
Als mijn zaken goed gaan - en dit doen ze - als mijn vrouw en kinderen gezond zijn, zodat ik geen gemaal heb met dokter en apteker... als ik jaar-in jaar-uit een sommetje kan ter-zij leggen voor de oude dag... als Frits knap opgroeit, om later in mijn plaats te komen als ik
Maar dit alles is een natuurlijk gevolg van de omstandigheden, en omdat ik op de zaken pas.
Voor mijn deugd eis ik niets.
En dat ik toch deugdzaam bèn, blijkt uit mijn liefde voor de waarheid.
Deze is, na mijn gehechtheid aan het geloof, mijn hoofdneiging.
En ik wenste dat ge hiervan overtuigd waart, lezer, omdat het de verontschuldiging is voor 't schrijven van dit boek.
Een tweede neiging, die mij even sterk als waarheidsliefde beheerst, is de hartstocht voor mijn vak.
Ik ben namelijk makelaar in koffie, Lauriergracht N ° 37.
Welnu, lezer, aan mijn onkreukbare liefde voor de waarheid, en aan mijn ijver voor de zaken, hebt gij te danken dat deze bladen geschreven zijn.
Ik zal u vertellen hoe dit is toegegaan.
Daar ik nu voor 't ogenblik afscheid van u neem - ik moet naar de beurs - nodig ik u straks op een tweede hoofdstuk.
Tot weerziens dus!
Eilieve, steek het bij u...
't is een kleine moeite... het kan te-pas komen... ei zie, daar is het : een adreskaartje!
Die Co ben ik, sedert de Meijers er uit zijn... de oude Last is mijn schoonvader.
                                                                         
                                                                         
                                                                         
                                                                         
                                                                         
                                                                         
                                                                         
TWEEDE HOOFDSTUK
Het was slap op de beurs, maar de voorjaarsveiling zal 't wel goed maken.
Denk niet dat er niets bij ons omgaat.
Bij Busselinck & Waterman is 't nog slapper.
Een vreemde wereld!
Men woont zoiets bij, als men zo'n twintig jaren de beurs bezoekt.
Verbeeld u dat ze daar getracht hebben - Busselinck & Waterman, meen ik - mij Ludwig Stern aftenemen.
Daar ik niet weet of gij aan de beurs bekend zijt, wil ik u even zeggen dat Stern een eerst huis is in koffie te Hamburg, dat altijd door Last & Co is bediend geworden.
Heel toevallig kwam ik daar achter... ik meen achter de knoeierij van Busselinck & Waterman.
Zij zouden een kwart procent van de courtage laten vallen - onderkruipers zijn het, anders niet! - en zie nu eens wat ik gedaan heb om die slag afteweren.
Een ander in mijn plaats had misschien aan Ludwig Stern geschreven dat hij ook wat zou laten vallen, dat hij hoopte op konsideratie om de langdurige diensten van Last & Co... ik heb uitgerekend dat de firma, sedert ruim vijftig jaren, vier ton aan Stern verdiend heeft.
Die konnexie dateert van 't kontinentaal stelsel, toen wij dekoloniale waren insmokkelden van Helgoland.
Ja, wie weet wat 'n ander al zo zou geschreven hebben.
Maar neen, onderkruipen doe ik niet.
Ik ben naar Polen gegaan ( 2 ) liet me pen en papier geven, en schreef :
Dat de grote uitbreiding die onze zaken de laatsten tijd genomen hadden, vooral door de vele geerde orders uit Noord-Duitschland...
't Is de zuivere waarheid!
... dat die uitbreiding enige vermeerdering van ons personeel noodzakelijk maakte.
't Is de waarheid!
Gister-avend nog was de boekhouder na elven op 't kantoor, om zijn bril te zoeken.
Dat vooral zich de behoefte deed gevoelen aan fatsoenlijke, welopgevoede jongelieden, voor de korrespondentie in het duitsch.
Dat wel-is-waar veel duitsche jongelingen, in Amsterdam aanwezig, hiertoe de vereischte bekwaamheden bezaten, maar dat een huis dat zich respekteert...
't Is de zuivere waarheid!
... bij de toenemende ligtzinnigheid en onzedelijkheid onder de jeugd, bij het dagelijks aangroeien van het getal fortuinzoekers, en met het oog op de noodzakelijkheid om soliditeit van gedrag, hand-aan-hand te doen gaan met soliditeit in de uitvoering, van de gegeven orders...
't Is, waarachtig, alles de zuivere waarheid!
... dat zulk een huis - ik bedoel Last & Co, makelaars in koffie, Lauriergracht N °.
37 - niet omzichtig genoeg wezen kon met het engageeren van sujetten.
Dit alles is de zuivere waarheid, lezer!
Weet ge wel, dat de jonge Duitsers, die op de beurs bij pilaar 17 stond, weggelopen is met de dochter van Busselinck & Waterman?
Onze Marie wordt ook al dertien in September.
... dat ik de eer had gehad van de heer Saffeler te vernemen - Saffeler reist voor Stern - dat de geachte chef der firma, de heer Ludwig Stern, een zoon had, de heer Ernest Stern, die ter volmaking zijner kommercieele kennis, enigen tijd in een hollandsch huis wenste gemploieerd te zijn.
Dat ik met het oog op...
Hier herhaalde ik weer al die onzedelijkheid, en vertelde de geschiedenis der dochter van Busselinck & Waterman.
Niet om iemand zwart te maken... neen, bekladden ligt nu juist heelemaal niet in mijn manier!
Maar... het kan nooit kwaad dat ze 't weten, dunkt me.
... dat ik met het oog dáárop, niets liever wenste dan de heer Ernest Stern belast te zien met de duitsche korrespondentie van ons huis.
Uit kiesheid vermeed ik alle toespeling op honorarium of salaris.
Maar ik voegde er bij :
Dat, indien de heer Ernest Stern het verblijf ten onzen huize - Lauriergracht N ° 37 - wilde voor lief nemen, mijn vrouw zich bereid verklaarde als een moeder voor hem te zorgen, en dat zijn linnengoed in huis zou versteld worden.
Dit is de zuivere waarheid, want Marie stopt en maast heel lief.
En ten-slotte :
Dat bij ons de Heer gediend werd. ( 3 )
Die kan hij in zijn zak steken, want de Sterns zijn Luthers.
En ik verzond mijn brief.
Ge begrijpt dat de oude Stern niet goedschiks bij Busselinck & Waterman kan overgaan, als de jonge bij ons aan 't kantoor is.
Ik ben zeer benieuwd naar het antwoord.
Om nu terug te komen op mijn boek.
Voor enigen tijd kom ik's avends door de Kalverstraat, en bleef staan kijken naar de winkel van een kruienier, die zich bezighield met het sorteeren van een partijtje Java, ordinair, mooi-geel, Cheribonaard, iets gebroken, met veegsel, dat me zeer interesseerde, want ik let altijd 
Daar viel mij op-eenmaal een heer in 't oog, die daarnaast voor een boekwinkel stond en me bekend voorkwam.
Hij scheen ook mij te herkennen, want onze blikken ontmoetten elkander gedurig.
Ik moet betuigen dat ik te verdiept was in 't veegsel, om terstond optemerken, wat ik namelijk later zag, dat hij vrij kaal in de kleren stak.
Anders had ik de zaak daarbij gelaten.
Maar op-eens schoot mij de gedachte in, dat hij misschien reiziger was van een duitsch huis, die een solieden makelaar zocht.
Hij had dan ook wel iets van een Duitsers, en van een reiziger ook.
Hij was zeer blond, had blauwe ogen, en in houding en kleding iets dat de vreemdeling verraadde.
In-plaats van een behoorlijken winterjas, hing hem een soort van sjaal over de schouder - Frits zegt " shawl " maar dit doe ik niet - alsof hij zo van de reis kwam.
Ik meende een klant te zien, en gaf hem een adreskaartje : Last & Co, makelaars in koffie, Lauriergracht N ° 37.
Hij hield het bij de gasvlam, en zei : " ik dank u, maar ik heb me vergist.
Ik dacht het genoegen te hebben een ouden schoolkameraad voor me te zien, maar...
Last?
Dit is de naam niet. "
- Pardon, zei ik - want ik ben altijd beleefd - ik ben m'nheer Droogstoppel, Batavus Droogstoppel.
Last en Co is de firma, makelaars in koffie, Lauriergr...
- Wel, Droogstoppel, kent ge mij niet meer?
Zie mij eens goed aan.
Hoe meer ik hem aanzag, hoe meer ik mij herinnerde hem meer gezien te hebben.
Maar, zonderling, zijn gelaat deed mij de uitwerking alsof ik vreemde parfumerien rook.
Lach hier niet om, lezer, straks zult ge zien hoe dit kwam.
Ik ben verzekerd dat hij geen drup reukwerk bij zich droeg, en toch rook ik iets aangenaams, iets sterks, iets wat me herinnerde aan... daar had ik het!
- Zijt gij het, riep ik, die mij van de Griek hebt verlost?
- Wel zeker, zei hij, dat was ik.
En hoe gaat het U?
Ik vertelde dat we met ons dertienen op 't kantoor waren, en dat er zoveel bij ons omging.
En toen vroeg ik hoe het hèm ging, wat me later speet, want hij scheen niet in goede omstandigheden te verkeeren, en ik houd niet van arme mensen, omdat er gewoonlijk eigen schuld onder loopt, daar de Heer niet iemand verlaten zou, die hem trouw gediend had.
Had ik eenvoudig gezegd, " we zijn met ons dertienen, en... goeien avend verder! " dan was ik van hem af geweest.
Maar door dat vragen en antwoorden werd het hoe langer hoe moeielijker - Frits zegt : hoe langs zo moeielijker, maar dit doe ik niet – hoe moeielijker dus, om van hem verlost te worden.
Aan de andere kant moet ik ook weer erkennen dat ge dan dit boek niet hadt te lezen gekregen, want het is een gevolg van die ontmoeting.
Ik houd er van, het goede optemerken, en wie dit niet doen, zijn ontevreden mensen die ik niet lijden kan.
Ja, ja, hij was het, die mij uit de handen van de Griek had verlost!
Denk nu niet dat ik ooit door zeeroovers ben genomen geweest, of dat ik twist heb gehad in de Levant.
Ik heb u reeds gezegd dat ik na mijn trouwen, met mijn vrouw naar de Haag ben gegaan.
Daar hebben wij het Mauritshuis gezien, en flanel gekocht in de Veenestraat.
Dit is het enige uitstapje dat de zaken mij ooit hebben veroorloofd, omdat er zoveel bij ons omgaat.
Neen, in Amsterdam zelf had hij om-mijnentwil een Griek de neus aan 't bloeden geslagen.
Want hij bemoeide zich altijd met dingen die hem niet aangingen.
Het was in drie of vier en dertig, geloof ik, en in September, want er was kermis te Amsterdam.
Daar mijn oude luî van voornemen waren een predikant van mij te maken, leerde ik latijn.
Later heb ik mijzelf dikwijls afgevraagd, waarom men latijn moet verstaan, om in 't hollandsch te zeggen : " God is goed? "
Genoeg, ik was op de latijnse school - nu zeggen ze gijmnasium - en daar was kermis... in Amsterdam, meen ik.
Op de Westermarkt stonden kramen, en als ge een Amsterdammer zijt, lezer, en nagenoeg van mijn leeftijd, zult ge u herinneren hoe daaronder één was, die uitmuntte door de zwarte ogen en de lange vlechten van een meisje, dat als een Griekin gekleed was.
Ook haar vader was een Griek, of althans hij zag er uit als een Griek.
Ze verkochten allerlei reukgoed.
Ik was juist oud genoeg om het meisje mooi te vinden, zonder evenwel de moed te hebben haar aantespreken.
Dit zou mij ook weinig gebaat hebben, want meisjes van achttien jaren beschouwen een jongen van zestien, als een kind.
En hierin hebben ze groot gelijk.
Toch kwamen wij, jongens van quarta, altijd's avends op de Westermarkt om dat meisje te zien.
Nu was hij die daar voor me stond met zijn sjaal, eens daarbij, schoon hij een paar jaren jonger was dan de anderen, en dus nog te kinderachtig om naar de Griekin te kijken.
Maar hij was de primus van onze klasse - want knap was hij, dit moet ik erkennen - en hij hield veel van spelen, stoeien en vechten.
Dáárom was hij bij ons.
Terwijl we dus - we waren wel met ons tienen - vrij ver van de kraam af, naar die Griekin stonden te kijken, en beraadslaagden hoe wij 't moesten aanleggen om kennis met haar te maken, werd er besloten geld bij-een te leggen om iets in die kraam te kopen.
Maar toen was de goede raad duur, om te weten wie de stoute schonen zou aantrekken om het meisjen aantespreken.
Ieder wilde, maar niemand durfde.
Er werd geloot, en het lot viel op mij.
Nu erken ik, dat ik niet gaarne gevaren trotseer.
Ik ben man en vader, en houd ieder die het gevaar zoekt, voor een gek, wat ook in de Schrift staat.
Het is mij inderdaad aangenaam optemerken hoe ik mij in mijn denkbeelden over gevaar en zulke dingen, gelijk ben gebleven, daar ik thans over zoiets nog juist dezelfde mening koester, als die avend toen ik daar bij de kraam van de Griek stond, met de twaalf stuivers die we saamgelegd hadden, in de hand.
Maar zie, uit valse schaamte durfde ik niet zeggen dat ik niet durfde, en bovendien, ik moest wel vooruit, want mijn makkers drongen me, en weldra stond ik voor de kraam.
Het meisje zag ik niet : ik zag niets!
Alles werd me groen en geel voor de ogen.
Ik stamelde een aoristus primus van ik weet niet welk werkwoord...
- Plaît-il? zei zij.
Ik herstelde mij enigszins, en ging voort :
- Menin aeide thea, en... dat Egijpte een geschenk van de Nijl was.
Ik ben overtuigd dat ik in de kennismaking zou geslaagd zijn, indien niet op dat ogenblik een mijner makkers uit kinderachtige baldadigheid mij een zo harden stoot in de rug had gegeven, dat ik heel onzacht tegen de uitstalkast aanvloog, die op halvemanshoogte de voorzij van de kraam a
Ik voelde een greep in mijn nek... een tweede greep veel lager... ik zweefde een ogenblik... en vóór ik recht begreep hoe de zaken stonden, was ik in de kraam van de Griek, die in verstaanbaar frans zei dat ik een gamin was, en dat hij de policie roepen zou.
Nu was ik wel dicht bij het meisje, maar genoegen deed het me niet.
Ik schreide, en bad om genade, want ik zat vreselijk in angst.
Maar het baatte niet.
De Griek hield me bij de arm, en schopte mij.
Ik zocht naar mijn makkers - we hadden juist die morgen veel over Scaevola te doen gehad, die zijn hand in 't vuur stak, en in hun latijnse opstellen hadden ze dit zo heel mooi gevonden - jawel!
Niemand was daar gebleven om voor mij een hand in 't vuur te steken...
Zó meende ik.
Maar zie, daar vloog op-eens mijn Sjaalman door de achterdeur de kraam in.
Hij was niet groot of sterk, en pas een jaar of dertien oud, maar hij was een vlug en dapper mannetje.
Nog zie 'k zijn ogen flikkeren - anders zagen ze flauw - hij gaf de Griek een vuistslag, en ik was gered.
Later heb ik gehoord dat de Griek hem duchtig geslagen heeft, maar omdat ik een vast principe heb, me nooit te bemoeien met dingen die me niet aangaan, ben ik terstond weggelopen.
Ik heb het dus niet gezien.
Ziedaar de reden waarom zijn trekken me zo aan reukwerk herinnerden, en hoe men in Amsterdam twist kan krijgen met een Griek.
Als op latere kermissen die man weer met zijn kraam op de Westermarkt stond, ging ik mij altijd elders vermaken.
Daar ik veel van wijsgeerige opmerkingen houd, moet ik u toch even zeggen, lezer, hoe wonderbaar de zaken dezer wereld aan elkander hangen.
Als de ogen van dat meisje minder zwart waren geweest, als ze korter vlechten had gehad, of als men mij niet tegen die winkelkast had aangeworpen, zoudt ge nu dit boek niet lezen.
Wees dus dankbaar dat dit zo gebeurd is.
Geloof me, alles in de wereld is goed, zó als het is, en ontevreden mensen die altijd klagen, zijn mijn vrienden niet.
Daar hebt ge Busselinck & Waterman... maar ik moet voortgaan, want mijn boek moet af voor de voorjaarsveiling.
Ronduit gezegd - want ik houd van de waarheid - was mij het weerzien van die persoon niet aangenaam.
Ik bemerkte terstond dat het geen soliede konnexie was.
Hij zag zeer bleek, en toen ik hem vroeg hoe laat het was, wist hij 't niet.
Dit zijn dingen, waar een mens op let, die zo'n twintig jaar de beurs bezocht heeft, en zoveel heeft bijgewoond.
Ik heb al wat huizen zien vallen!
Ik meende dat hij rechts zou gaan, en zei dat ik links moest.
Doch zie, hij ging ook links, en ik kon dus niet vermijden in gesprek te treden.
Maar ik bedacht gedurig dat hij niet wist hoe laat het was, en bespeurde bovendien dat zijn jasje tot aan de kin was dichtgeknoopt - dat een zeer slecht merk is - zodat ik de toon van ons onderhoud wat flauw blijven liet.
Hij verhaalde mij dat hij in Indie was geweest, dat hij getrouwd was, dat hij kinderen had.
Ik had daar niets tegen, maar vond er niets belangrijks in.
Bij de Kapelsteeg - ik ga anders nooit door die steeg, omdat het voor een fatsoenlijk man niet staat, vind ik - maar ditmaal wilde ik bij de Kapelsteeg rechts-af-slaan.
Ik wachtte tot wij dat straatje bijna voorbij waren, om goed te doen blijken dat zijn weg rechtuit leidde, en toen zei ik zeer beleefd... want beleefd ben ik altijd, men kan nodig heeft :
- Het was me bijzonder aangenaam u weer te zien, m'nheer...
r...
r!
En... èn... èn... ik rekommandeer me!
Ik moet hierin.
Toen keek hij me heel gek aan, en zuchtte, en vatte opeens een knoop van mijn jas...
- Beste Droogstoppel, zei hij, ik heb u iets te vragen.
Er ging mij een rilling door de leden.
Hij wist niet hoe laat het was, en wilde mij iets vragen!
Natuurlijk antwoordde ik dat ik geen tijd had, en naar de beurs moest, schoon het avend was.
Maar als men zo'n twintig jaren de beurs heeft bezocht... en iemand wil u iets vragen, zonder te weten hoe laat het is...
Ik maakte mijn knoop los, groette heel beleefd - want beleefd ben ik altijd - en ging de Kapelsteeg in, wat ik anders nooit doe, omdat het niet fatsoenlijk is, en fatsoen gaat mij boven alles.
Ik hoop dat niemand het gezien heeft.
DERDE HOOFDSTUK
Toen ik een dag daarna van de beurs kwam, zei Frits dat er iemand geweest was om mij te spreken.
Naar de beschrijving was het de Sjaalman.
Hoe hij me gevonden had... nu ja, 't adreskaartje!
Ik dacht er over, mijn kinderen van school te nemen, want het is lastig, nog twintig, dertig jaren later te worden nagezeten door een schoolkameraad die een sjaal draagt in plaats van een jas, en die niet weet hoe laat het is.
Ook heb ik Frits verboden naar de Westermarkt te gaan, als er kramen staan.
De volgende dag ontving ik een brief met een groot pak.
Ik zal u de brief laten lezen :
Waarde Droogstoppel!
Ik vind dat hij wel had kunnen zeggen : Weledele Heer Droogstoppel, omdat ik makelaar ben.
Ik ben gisteren ten-uwent geweest met het doel u een verzoek te doen.
Ik geloof dat gij in goede omstandigheden verkeert...
Dit is waar : we zijn met ons dertienen op 't kantoor.
... en ik wenste gebruik te maken van uw krediet, om een zaak tot-stand te brengen, die voor mij van groot gewicht is.
Zou men niet denken dat het om een order op de voorjaarsveiling te doen was?
Door velerlei omstandigheden ben ik op 't ogenblik enigszins om geld verlegen.
Enigszins?
Hij had geen hemd aan.
Dat noemt hij enigszins!
Ik kan mijn lieve vrouw niet alles geven wat tot veraangenaming des levens nodig is, en ook de opvoeding mijner kinderen is, uit een geldelijk oog, niet zoals ik wensen zou.
Veraangenaming des levens?
Opvoeding van de kinderen?
Meent ge dat hij voor zijn vrouw een loge in de Opera huren wilde, en zijn kinderen op een instituut doen te Genève?
't Was najaar, en vrij koud... welnu, hij woonde op een vliering, zonder vuur.
Toen ik die brief ontving, wist ik dit niet, maar later ben ik bij hem geweest, en thans nog ben ik verstoord over de zotten toon van zijn geschrijf.
Wat drommel, wie arm is, kan zeggen dat hij arm is!
Armen moeten er zijn, dit is nodig in de maatschappij, en 't is Gods wil.
Als hij maar geen aalmoes vraagt, en niemand lastig valt, heb ik er volstrekt niet tegen dat hij arm is, maar die opsiering van de zaak komt niet te-pas.
Luister verder :
Daar op mij de verplichting rust, in de behoeften der mijnen te voorzien, heb ik besloten een talent aantewenden, dat, naar ik geloof, mij gegeven is.
Ik ben dichter...
Poeh!
Ge weet, lezer, hoe ik en alle verstandige mensen daarover denken.... en schrijver.
Sedert mijn kindsheid drukte ik mijn aandoeningen in verzen uit, en ook later schreef ik dagelijks neder wat er omging in mijn ziel.
Ik geloof dat er onder dat alles enige opstellen zijn, die waarde hebben, en ik zoek daarvoor een uitgever.
Maar dit is juist het moeilijke.
Het publiek kent mij niet, en de uitgevers beoordelen de werken meer naar de gevestigden naam van de schrijver, dan naar de inhoud.
Juist zoals wij de koffie naar de renommee van de merken.
Wel zeker!
Hoe anders?
Als ik dus mag aannemen dat mijn werk niet geheel zonder verdienste is, zou dat toch eerst na de uitgave blijken, en de boekhandelaars vragen de betaling van druklon, enz. vooruit...
Daar hebben ze groot gelijk in.
... wat mij op die ogenblik niet gelegen komt.
Daar ik evenwel overtuigd ben dat mijn arbeid de kosten dekken zou, en gerust daarop mijn woord durf verpanden, ben ik, aangemoedigd door onze ontmoeting van voorgisteren....
Dat noemt hij aanmoedigen!
... tot het besluit gekomen u te vragen of ge voor mij bij een boekhandelaar zoudt willen borg-staan voor de kosten ener eerste uitgave, al ware het slechts van een klein boekdeeltje.
Ik laat de keus van die eerste proeve geheel aan u over.
In het pak dat hiernevens gaat, zult ge vele handschriften vinden, en daaruit zien dat ik veel gedacht, gewerkt en bijgewoond heb...
Ik heb nooit gehoord dat hij zaken deed.
... en als de gaaf van wèl zeggen me niet geheel-en-al ontbreekt, is het gewis niet door gebrek aan indrukken, dat ik niet slagen zou.
In afwachting van een vriendelijk antwoord, noem ik mij uw ouden schoolmakker...
En zijn naam stond er onder.
Maar die verzwijg ik, omdat ik er niet van houd, iemand in opspraak te brengen.
Waarde lezer, ge begrijpt hoe gek ik stond te kijken, toen men mij daar zo op-eens wilde verheffen tot makelaar in verzen.
Ik ben zeker dat die Sjaalman - zo zal ik hem maar blijven noemen - als de man me bij-dag had gezien, zich met zulk een verzoek niet tot mij zou gewend hebben.
Want deftigheid en fatsoen laten zich niet verbergen.
Maar 't was avend, en ik trek het me dus niet aan.
Het spreekt vanzelf dat ik van die gekheid niets weten wilde.
Ik zou het pak door Frits hebben laten terugbrengen, maar ik wist zijn adres niet, en hij liet niets van zich horen.
Ik dacht dat hij ziek was, of dood, of zoiets.
De vorige week was er krans bij de Rosemeijers, die in suiker doen.
Frits was voor het eerst meegegaan.
Hij is zestien jaar, en ik vind het goed dat een jong mens in de wereld komt.
Anders loopt hij naar de Westermarkt of zulke dingen.
De meisjes hadden piano gespeeld en gezongen, en bij 't dessert plaagden ze elkaar met iets dat in de voorkamer scheen gebeurd te zijn, terwijl wij achter aan 't gents whisten waren, iets waarin Frits betrokken scheen.
" Ja, ja, Louise, riep Betsij Rosemeijer, geschreid heb je!
Papa, Frits heeft Louise aan 't schreien gemaakt. "
Mijn vrouw zei hierop dat Frits dan voortaan niet meer mee zou naar de krans.
Ze dacht dat hij Louise geknepen had, of zo–iets wat niet te-pas komt, en ook ik maakte mij gereed er een hartig woordje bijtevoegen, toen Louise riep :
- Neen, neen, Frits is heel lief geweest!
Ik wou dat hij 't nogeens deed!
Wàt dàn?
Hij had haar niet geknepen, hij had gereciteerd, daar hebt ge 't.
Natuurlijk ziet de vrouw van 't huis gaarne dat er aan het dessert een aardigheidje plaats heeft.
Dat vult.
Mevrouw Rosemeijer - de Rosemeijers laten zich mevrouw noemen, omdat ze in suiker doen, en aandeel in een schip hebben - mevrouw Rosemeijer begreep dat wat Louise aan 't schreien had gemaakt, ook ns vermaken zou, en vroeg een dacapo aan Frits, die zo rood zag als e
Ik begreep óm de wereld niet, wàt hij dan toch opgesneden had, want ik kende zijn repertoire op een haar.
Dat was : de godenbruiloft, de boeken van het Oude-Testament op rijm, en een epizode uit de bruiloft van Kamacho, dat de jongens altijd zo aardig vinden, omdat er iets van een " brillekiek " in komt.
Wat er onder dit alles wezen kon dat tranen uitlokte, was mij een raadsel.
't Is waar, zo'n meisje schreit gauw.
" Toe, Frits!
Och ja, Frits!
Kom, Frits! "
Zo ging het, en Frits begon.
Daar ik niet houd van dat bestudeerd spannen van des lezers nieuwsgierigheid, zal ik maar terstond zeggen dat ze te-huis het pak van Sjaalman hadden opengemaakt, en daaruit hadden Frits en Marie een neuswijsheid en een sentimentaliteit geput, die me later veel last in huis gehaald hebben.
Toch moet ik erkennen, lezer, dat dit boek ook uit dat pak komt, en ik zal me naderhand hierop behoorlijk verantwoorden, want ik hecht er aan, dat men mij beschouwe als iemand die de waarheid lief heeft, en die goed voor zijn zaken is.
Onze firma is Last & Co, Makelaars in koffie, Lauriergracht, N ° 37.
Toen reciteerde Frits een ding dat van nonsens aan-één hing.
Neen 't hing niet aan-een.
Een jong mens schreef aan zijn moeder, dat hij verliefd was geweest, en dat zijn meisje met een ander getrouwd was - waarin ze groot gelijk had, vind ik - dat hij echter, in weerwil hiervan, altijd veel van zijn moeder hield.
Zijn deze laatste drie regels duidelijk of niet?
Vindt ge dat er veel omslag nodig is, om dat te zeggen?
Welnu, ik heb een broodje met kaas gegeten, daarna twee peren geschild, en ik was ruim half gereed met het orberen van de derde, voor Frits klaar was met die vertelling.
Maar Louise schreide weer, en de dames zeiden dat het heel mooi was.
Toen vertelde Frits, die, geloof ik, meende dat hij een groot stuk had uitgevoerd, dat hij 't ding in dat pak had gevonden van de man die een sjaal droeg, en ik legde aan de heren uit, hoe dat in mijn huis kwam.
Maar van de Griekin sprak ik niet, omdat Frits er bij was, en ook zei ik niets van de Kapelsteeg.
Ieder vond dat ik heel goed had gehandeld, me van die man aftehelpen.
Straks zult ge zien dat er ook andere dingen in dat pak waren van meer solieden aard, en daarvan komt een-en-ander in dit boek, omdat de Koffiveilingen van de Handelmaatschappij er mee in verband staan.
Want ik leef voor mijn vak.
Later vroeg mij de uitgever of ik hier niet bij voegen wilde, wat Frits gereciteerd had.
Ik wil 't wel doen, mits men wete dat ik me niet ophoud met zulke dingen. ( 4 ) Alles leugens en gekheid!
Ik houd mijn aanmerkingen terug, anders wordt mijn boek te dik.
Ik wil hier alleen bijzeggen, dat die vertelling zo omstreeks 1843 in de buurt van Padang geschreven is, en dat dit een inferieur merk is.
De koffie, meen ik.
Moeder, 'k ben wel ver van 't land
Waar me 't leven werd geschonken,
Waar mijn eerste tranen blonken,
Waar ik opwies aan uw hand...
Waar uw moedertrouw der ziel
Van de knaap haar zorgen wijdde,
En hem liefdrijk stond ter-zijde,
En hem ophief als hij viel...
Schijnbaar scheurde 't lot de banden
Die ons bonden, wreed van-een..
'k Sta hier wel aan vreemde stranden
Met mijzelf en God, alleen...
Maar toch, moeder, wat me griefde,
Wat me vreugd gaf of verdriet,
Moeder, twijfel aan de liefde,
Aan het hart uws zoons toch niet!
't Is nog nauwelijks twee paar jaren
Toen ik 't laatst op gindschen grond
Zwijgend aan de oever stond
Om de toekomst in te staren...
Toen ik 't schone tot mij riep
Dat ik van de toekomst wachtte,
En het heden stout verachtte,
En mij paradijzen schiep...
Toen, door alle stoornis heen
Die zich opdeed voor mijn schreên,
't Hart zich koen een uitweg baande,
En zich dromeend zalig waande...
Maar die tijd, sints 't laatst vaarwel
Hoe gezwind ook ons onttogen,
Onbevatbaar bliksemsnel,
Als een schim voorbijgevlogen...
O, hij liet in 't voorwaarts gaan,
Diepe, diepe sporen staan!
'k Proefde vreugde en smart met-één,
'k Heb gedacht en 'k heb gestreden,
'k Heb gejuicht en 'k heb gebeden :
't Is me als vlogen eeuwen heen!
'k Heb naar levensheil gestreefd,
'k Heb gevonden en verloren,
En, een kind nog kort tevoren,
Jaren in één uur doorleefd!
Maar toch, moeder! wil 't geloven,
Bij de Hemel die mij ziet,
Moeder! wil het toch geloven,
Neen, uw kind vergat u niet!
'k Minde een meisje.
Heel mijn leven
Scheen mij door die liefde schoon.
'k Zag in haar een erekroon,
Als een eindlon van mijn streven,
Mij door God ten doel gegeven.
Zalig door de reinen schat
Die Zijn zorg mij toegewogen,
Die Zijn gunst geschonken had,
Dankte ik met een traan in de ogen.
Liefde was met godsdienst één...
En 't gemoed dat opgetogen,
Dankend opsteeg tot de Hoogen,
Dankte en bad voor haar alleen!
Zorgen baarde mij die liefde,
Onrust kwelde mij het hart,
En ondraaglijk was de smart
Die mij 't week gemoed doorgriefde.
'k Heb slechts angst en leed gegaard,
Waar ik 't hoogst genot verwachtte,
En voor 't heil waarnaar ik trachtte,
Was me gif en wee bewaard...
'k Vond genot in 't lijdend zwijgen!
'k Stond standvastig hopend daar,
Onspoed deed de prijs mij stijgen :
'k Droeg en leed zo graag voor haar!
'k Telde ramp noch onspoedsslagen,
Vreugde schiep ik in verdriet,
Alles, alles wilde ik dragen...
Roofde 't lot mij haar slechts niet!
En dàt beeld, mij 't schoonste op aarde,
Dat ik omdroeg in 't gemoed
Als een onwaardeerbaar goed,
En zo trouw in 't hart bewaarde...
Vreemd was 't eenmaal aan mijn zinnen!
En al houdt die liefde stand
Tot de laatste snik van 't leven
Me in een beter vaderland
Eind'lijk haar zal weergeven...
'k Had begonnen haar te minnen!
Wat is min die eens begon,
Bij de liefde mèt het leven
't Kind door God in 't hart gedreven
Toen het nog niet staam'len kon?
Toen het aan de moederborst,
Nauw de moederschoot onttogen,
't Eerste vocht vond voor de dorst,
't Eerste licht in moederogen?
Neen, geen band die vaster bindt,
Vaster harten houdt omsloten,
Dan de band, door God gesloten
Tussen 't moederhart en 't kind!
En een hart, dat zó zich hechtte
Aan het schoon dat even blonk,
Dat me niets dan doornen schonk,
En geen enkel bloempje vlechtte...
Zou datzelfde hart de trouw
Van het moederhart vergeten?
En de liefde van de vrouw
Die mijn eerste kinderkreten
Opving in 't bezorgd gemoed?
Die mij, als ik weende, suste,
Traantjes van de wangen kuste,
Die mij voedde met haar bloed?
Moeder! wil het niet geloven,
Bij de hemel die mij ziet,
Moeder! wil het niet geloven,
Neen, uw kind vergat u niet!
'k Ben hier vèr van wat het leven
Ginds ons zoets en schoons kan geven
En 't genot van de eerste jeugd,
Vaak geroemd en hoog geprezen,
Kan wel hier mijn deel niet wezen :
't Eenzaam harte kent geen vreugd.
Steil en doornig zijn mijn paden,
Onspoed drukt me diep ter-neer,
En de last mij opgeladen
Knelt me, en doet het hart me zeer...
Laat het slechts mijn tranen tuigen,
Als zo menig moed'loos uur
Me in de boezem der Natuur,
't Hoofd zo treurig neer doet buigen...
Vaak, als mij de moed ontzonk,
Is de zucht me schier ontvloden :
" Vader! schenk me bij de doden,
" Wat het leven mij niet schonk!
" Vader! geef me aan gene zijde,
" Als de mond des doods mij kust,
" Vader! geef me aan gene zijde
" Wat ik hier niet smaakte...
Rust! "
Maar, bestervend op mijn lippen,
Steeg de beê niet tot de Heer...
'k Boog wel beî mijn knien neer,
'k Voelde wel een zucht me ontglippen,
Maar het was : " nog niet, o Heer!
" Geef mij eerst mijn moeder weer! "
VIERDE HOOFDSTUK
Voor ik verder ga, moet ik u zeggen dat de jonge Stern gekomen is.
Het is een aardig ventje.
Hij schijnt vlug en bekwaam, maar ik geloof dat hij schwärmt.
Marie is dertien jaar.
Zijn uitzet is heel netjes.
Ik heb hem aan 't kopijboek gezet, om zich te oefenen in de hollandschen stijl.
Ik ben benieuwd of er spoedig orders van Ludwig Stern zullen komen.
Marie zal een paar pantoffels voor hem borduren... voor de jongen Stern, meen ik.
Busselinck & Waterman hebben achter 't net gevischt.
Een fatsoenlijk makelaar onderkruipt niet, dat zeg ik!
De dag na dat kransje bij de Rosemeijers, die in suiker doen, riep ik Frits, en gelastte hem mij dat pak van Sjaalman te brengen.
Ge moet weten, lezer, dat ik in mijn gezin zeer stipt ben op godsdienst en zedelijkheid.
Welnu, de vorige avend, juist toen ik mijn eerste peer had geschild, las ik op het gelaat van een der meisjes, dat er iets in dat vers voorkwam, dat niet pluis was.
Ikzelf had niet naar 't ding geluisterd, maar ik had bemerkt dat Betsij haar broodje verkruimelde, en dit was mij genoeg.
Ge zult inzien, lezer, met iemand te doen te hebben, die weet wat er in de wereld omgaat.
Ik liet me dus door Frits dat fraaie stuk van de laatsten avend voorleggen, en ik vond heel spoedig de regel die Betsij's broodje verkruimeld had.
Er wordt daar gesproken van een kind dat aan de borst van de moeder ligt - dit kan er dóór - maar : " dat ter-nauwer-nood aan de moederlijke schoot onttogen is " zie, dit vond ik niet goed - om daarover te spreken, meen ik - en mijn vrouw ook niet.
Marie is dertien jaar.
Van kool of ooievaars wordt bij ons aan huis niet gesproken, ook niet van de Volewijk, maar zó de zaken bij de naam te noemen, vind ik onbehoorlijk, omdat ik zo op zedelijkheid gesteld ben.
Ik deed Frits, die dat ding nu eenmaal " uitwendig wist " zoals Stern dit noemt, beloven dat hij 't nooit weer opzeggen zou - althans niet voor hij lid van Doctrina wezen zal, omdat daar geen jonge meisjes komen - en toen borg ik het in mijn lessenaar, het vers meen ik.
Maar ik moest weten of er niet meer in dat pak was, dat aanstoot geven kon.
Daar ging ik aan 't zoeken en bladeren.
Alles lezen kon ik niet, want ik vond er talen in, die ik niet verstond, maar zie, daar viel mijn oog op een bundel : " Verslag over de Koffikultuur in de Residentie Menado. "
Mijn hart sprong op, omdat ik makelaar in koffie ben - Lauriergracht, N ° 37 - en Menado is een goed merk.
Dus die Sjaalman, die zulke onzedelijke verzen maakte, had ook in koffie gewerkt.
Ik zag nu 't pak met een heel ander oog aan, en vond er stukken in, die ik wel niet alle begreep, maar die werkelijk kennis van zaken aantoonden.
Er waren staten, opgaven, berekeningen met cijfers, waaraan geen rijm te bekennen was, en alles was met zulk een zorg en nauwkeurigheid bewerkt, dat ik, ronduit gezegd - want ik houd van de waarheid - op het denkbeeld kwam dat die Sjaalman, als de derde klerk eens uitviel - wat 
Het spreekt vanzelf dat ik eerst informatin nemen zou naar eerlijkheid, geloof en fatsoen, want ik neem niemand op 't kantoor, voor ik dáárvan zeker ben.
Dit is een vast principe van me.
Gij hebt het gezien uit mijn brief aan Ludwig Stern.
Ik wilde voor Frits niet weten dat ik enig belang begon te stellen in de inhoud van dat pak, en stuurde hem daarom weg.
't Werd mij inderdaad duizelig, toen ik zo de ene bundel vóór, de anderen na, opnam, en de opschriften las.
Het is waar, er waren veel verzen onder, maar ik vond veel nuttigs ook, en ik stond verbaasd over de verscheidenheid der behandelde onderwerpen.
Ik erken - want ik houd van de waarheid - dat ik, die altijd in koffie gedaan heb, niet in staat ben de waarde van alles te beoordeelen, maar, ook zonder deze beoordeeling, de lijst der opschriften alleen was reeds kurieus.
Daar ik u de geschiedenis van de Griek verteld heb, weet ge reeds dat ik in mijn jeugd enigszins ben gelatinizeerd geworden, en hoezeer ik mij in korrespondentie onthoud van alle citaten - wat op een makelaars kantoor ook niet te-pas komen zou - dacht ik echter bij het zien van dat alles : multa, non multum.
Of : de omnibus aliquid, de toto nihil.
Maar dit was eigenlijk meer uit een soort van wrevel, en uit zekeren aandrang om de geleerdheid die voor mij lag, in 't latijn aantespreken, dan wel omdat ik het precies meende.
Want, waar ik 't een of ander stuk wat langer inzag, moest ik erkennen dat de schrijver me toescheen wel op de hoogte van zijn taak te staan, en zelfs dat hij een grote soliditeit in zijn redeneringen aan de dag legde.
Ik vond daar verhandelingen en opstellen :
Over het SANSKRIT, als moeder van de germaansche taaltakken.
Over de strafbepalingen op kindermoord.
Over de oorsprong van de adel.
Over het verschil tussen de begrippen : ONEINDIGE TijD en : EEUWIGHEID.
Over de kansrekening.
Over het boek van JOB.
( Ik vond nog iets over Job, maar dat waren verzen. )
Over protene in de athmospherische lucht.
Over de staatkunde van Rusland.
Over de klinkletters.
Over cellulaire gevangenissen.
Over de oude stellingen omtrent het : HORROR VACUI.
Over de wenschelijkheid der afschaffing van strafbepalingen op laster.
Over de oorzaken van de opstand der Nederlanders tegen Spanje, NIET liggende in de begeerte naar godsdienstige of staatkundige vrijheid.
Over het PERPETUUM MOBILE, de cirkelkwadratuur en de wortel van wortelloze getallen.
Over de zwaarte van het licht.
Over de achteruitgang der beschaving sedert het ontstaan des Christendoms.
( Hè? )
Over de ijslandsche Mijthologie.
Over de EMILE van ROUSSEAU.
Over de Civiele Rechtsvordering, in zaken van koophandel.
Over SIRIUS als middelpunt van een zonnestelsel.
Over Inkomende-Rechten als ondoeltreffend, onkies, onrechtvaardig, en onzedelijk.
( Daarvan had ik nooit iets gehoord. )
Over verzen als oudste taal.
( Dat geloof ik niet. )
Over witte mieren.
Over het tegennatuurlijke van School-Inrichtingen.
Over de prostitutie in het huwelijk.
( Dat is een schandelijk stuk. )
Over hijdraulische onderwerpen in verband met de rijstkultuur.
Over het schijnbaar overwicht der westerse beschaving.
Over kadaster, registratie en zegel.
Over kinderboekjes, fabels en sprookjes.
( Dit wil ik wel eens lezen, omdat hij op waarheid aandringt. )
Over bemiddeling, in de handel.
( Dit bevalt me volstrekt niet.
Ik geloof dat hij de makelaars wil afschaffen.
Maar ik heb het toch ter-zijde gelegd, omdat er een-en-ander in voorkomt, dat ik gebruiken kan voor mijn boek. )
Over successierecht, een der beste belastingen.
Over de uitvinding der kuisheid.
( Dit begrijp ik niet. )
Over vermenigvuldiging.
( Deze titel klinkt heel eenvoudig, maar er staat veel in dit stuk, waaraan ik vroeger niet gedacht had. )
Over zeker soort van geest der Fransen, een gevolg der armoede van hun taal.
